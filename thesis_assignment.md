# DP Zadanie

## Názov zadania

Aplikácia metód umelej inteligencie do problematiky Web scrapingu

## Text témy

S popularizáciou veľkých jazykových modelov (LLMs) sa otvorila otázka, ako udržať tieto modely aktuálne a zabezpečiť, aby ich znalosti zodpovedali súčasnému dianiu vo svete. Väčšina aktuálnych informácií sa totiž nachádza v online webovom prostredí. S rastúcou potrebou poskytovať aktuálne znalosti LLMs rastie aj potreba vytvárania, používania a udržiavania spoľahlivých web scraperov, ktoré zhromažďujú najnovšie informácie. Využitie umelej inteligencie (AI) v oblasti web scrapingu predstavuje nový prístup k získavaniu dát z internetu. Na rozdiel od tradičných metód web scrapingu poskytujú AI nástroje schopnosť dynamicky sa adaptovať a následne spracovávať neštruktúrované údaje. AI modely využívané v tejto oblasti sú založené na strojovom učení, konkrétne na spracovaní prirodzeného jazyka (NLP), ktoré položilo základy pre pokročilé techniky web scrapingu v rôznych odvetviach vrátane e-commerce, výskumu trhu a spravodajstva. Frameworky ako PyTorch, Huggingface a Langchain, DSPy umožňujú vývoj sofistikovaných AI modelov a agentov pre web scraping, zatiaľ čo nástroje ako Playwright a Beautiful Soup poskytujú robustné základy pre extrakciu dát. Nové nástroje na predspracovanie webových stránok, ako Jina Reader, FireCrawl alebo Crawl4AI, rozširujú možnosti web scrapingu pre využitie v spolupráci s LLM.

Analyzujte tieto technológie a porovnajte ich ekosystémy z pohľadu vývojára aj koncového používateľa, taktiež porovnajte tieto nástroje z hľadiska ich schopností a presnosti v extrakcii dát. Navrhnite a implementujte AI-powered web scraping nástroj využívajúci najnovšie technológie v oblasti strojového učenia. Rozoberte, ako sa tento prístup líši od tradičných metód web scrapingu. Nakoniec vyhodnoťte vami implemnetovaný nástroj z hľadiska presnosti, škálovateľnosti a schopnosti spracovávať dynamický webový obsah z rôznych oblastí.